---
title: Zeleninový vývar z odřezků
tags: misc
---

Mám radost, že jsem na tuhle věc narazil. Jde o to, že pokud si během vaření budete schraňovat různé vhodné odřezky zeleniny a dávat si je do zavíracích sáčků do mrazáku, tak až se jich nahromadí více, tak z toho můžete udělat parádní zeleninový vývar. A ten se hodí do polévek nebo třeba omáček.

Jednak hezky využiju zbytky, které by se vyhodily a zároveň mi to trochu urychlilo vaření, protože dřív jsem více optimalizoval, abych využil celou mrkev a odkrojil z ní jen co nejmenší kousek. Nebo z cibule jsem pečlivě odkrajoval jen to, co se nehodilo do jídla. Ale teď když vím, že ty kousky nejdou do kompostu, ale bude z nich vývar, tak se nesnažím tolik optimalizovat, z mrkve tam dám klidně kousek, co už se špatně strouhá a z cibule oloupu klidně o vrstvu víc, abych měl do jídla jen tu opravdu hezkou. Do vývaru je to jedno. A taky si jde sbírat takové ty smutné zbytky zeleniny, které zbydou v lednici a víte, že je nestihnete použít, než budou úplně na vyhození.

Typicky to dělám tak, že při přípravě si tyhle různé zbytky dávám do jednoho boxíku nebo na talířek a na konci je přendám do ziplocku mrazáku. Výhoda je, že do toho boxíku přidávám i během krájení, když mi zbyde bubák z cibule nebo se mi při krájení rozjede a zbydou nějaké kousky, které se nehodí do jídla (nebo by byla pruda je po jednom krájet)

(Pokud se chcete mrknout na další inspiraci, tak si na youtube si vyhledejte *vegetable stock from scraps*)

### Co si sbírat:

- slupky a spodky a vršky mrkve (Pozor! Nechcete tam mít hlínu, takže mrkev pořádně umýt.)
- odřezky a slupky z cibule (někdo tam dává všechny ty vnější, já jen ty, které nejsou úplně papír) a třeba i vykrojený "bubák"
- odkrojené nepěkné části natí i kořen z jarní cibulky
- slupky z česneku
- odkrojené spodky a vršky z řapíkatého celeru, případně i oškrábané slupky
- zbytky bylinek, stonky apod (třeba z petržele)
- kousky rajčat - vykrajuju bubák, případně pokud budete dělat třeba [bruschettu](/bruschetta-s-rajcaty) a zbydou vám semínka a šťáva, tak ty tam klidně dejte taky

### Co se nedoporučuje:
(vývar by byl divný nebo hořký)
- papriky
- ředkvičky
- brokolice (a spol.)

## Postup:
- vyndat z mrazáku sáčky s odřezky, dát do velkého hrnce
- zalít studenou vodou, aby bylo ponořeno
- přidat pepř celý (třeba 10 nebo 20 kuliček), 2 bobkové listy, malinko soli
- vařit cca hodinu a půl
- pak scedit a případně zredukovat
- můžete rovnou použít nebo rozdělit do malých kelímků (označit datem) a dát do mrazáku


![Zeleninový vývar z odřezků](/fotky/zeleninovy-vyvar-z-odrezku-1.jpg)

![Zeleninový vývar z odřezků](/fotky/zeleninovy-vyvar-z-odrezku-2.jpg)

![Zeleninový vývar z odřezků](/fotky/zeleninovy-vyvar-z-odrezku-3.jpg)

![Zeleninový vývar z odřezků](/fotky/zeleninovy-vyvar-z-odrezku-4.jpg)

![Zeleninový vývar z odřezků](/fotky/zeleninovy-vyvar-z-odrezku-5.jpg)

![Zeleninový vývar z odřezků](/fotky/zeleninovy-vyvar-z-odrezku-6.jpg)

![Zeleninový vývar z odřezků](/fotky/zeleninovy-vyvar-z-odrezku-7.jpg)


